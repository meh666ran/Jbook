# تکست ادیتور یا آی‌دی‌ای؟

پس از نصب و راه اندازی کیت توسعه، باید یک مرحله‌ی دیگر را طی کنید تا کاملا آماده‌ی شروع یادگیری برنامه نویسی به زبان جاوا باشید! آن مرحله انتخاب یک ویرایش‌گر متن یا یک محیط یکپارچه‌ی توسعه \(IDE\) است. 

### محیط یکپارچه‌ی توسعه‌ی نرم افزار چیست؟ {#what-is-ide}

محیط یکپارچه‌ی توسعه‌ی نرم افزار که به اصطلاح IDE نام دارد، به مجموعه ابزارهای لازم برای توسعه‌ی نرم افزار گفته می‌شود که معمولا همگی در یک نرم افزار جمع آوری می‌شوند.

بخشی از امکاناتی که به طور معمول در بیشتر IDE ها وجود دارند عبارت است از:

* امکان نوشتن و ویرایش پیشرفته‌ی کدها با استفاده از ویژگی پیشنهاده دهنده‌ و تکمیل اتوماتیک
* نمایش کدها به صورت رنگی
* کمک به رفع عیب‌های نرم افزار و حل مشکلات آن \(دیباگ\)

نرم افزارهایی همچون اکلیپس، نت‌بینز و محصولات شرکت جت‌برینز \(JetBrains\) جزء IDEها محسوب می‌شوند.

آی‌دی‌ای ها برای افراد حرفه‌ای و مسلط به زبان برنامه نویسی مورد نظر ابزاری بسیار مفید محسوب می‌شوند و می‌توانند سرعت انجام کار را چندین برابر کنند.  در همین حال IDEها برای افراد مبتدی و کسانی که در حال یادگیری یک زبان برنامه نویسی هستند، عملا حکم سَم را دارند!

### ویرایش‌گر متن چیست؟ {#what-is-text-editor}

ویرایش‌گر متن یک نرم افزار به منظور ویرایش فایل‌های متنی است که اغلب به همراه هر سیستم عاملی ارائه می‌شود. همچنین انواعی از نرم افزارهای ویرایش‌گر متن وجود دارند که پیشرفته‌تر هستند و معمولا  برای برنامه نویسی و ویرایش کدها استفاده می‌شوند، این نوع از ویرایش‌گرهای متن می‌توانند با چند پلاگین نقش ویرایش‌گر متنِ آی‌دی‌ای ها را نیز بازی کنند.

نرم افزارهایی همچون Notepad \(در ویندوز\)، Gedit \(در گنو/لینوکس\) و TextEdit \(در مک او اس\) از جمله ویرایش‌گرهای متن ساده هستند.

نرم افزاراهایی همچون Atom ، Visual Studio Code ، Sublime text و ... نیز از جمله ویرایش‌گرهای متن پیشرفته هستند.

همچنین برخی ویرایش‌گرهای متن به طوری طراحی شده‌اند که در ابتدا تنها یک ویرایش‌گر متن ساده هستند، اما می‌توان با توجه به نیاز و استفاده از پیکربندی و چند افزونه آن‌ها را به یک ویرایش‌گر متن بسیار حرفه‌ای و قدرت‌مند تبدیل کرد. از جمله این ویرایش‌گر ها می‌توان به Vim و Emacs اشاره نمود.

### کدام یک برای ما مناسب است؟ {#which-is-appropriate-for-us}

قطعا یک ویرایش‌گر متن ساده همچون Notepad یا Gedit برای شخصی که در حال یادگیری است بسیار مناسب‌تر از سایر گزینه‌هاست. استفاده از یک ویرایش‌گر متن ساده باعث می‌شود تک تک جزئیات برنامه را خودتان و بدون کوچک‌ترین کمکی از سوی ابزارهایی همچون تکمیل خودکار بنویسید و تکرار این کار باعث یادگیری دوچندان و ماندگاری بسیار طولانی تر در حافظه‌ی شما خواهد شد. 

وقتی به عنوان یک تازه وارد یا علم آموز در زبانی از IDE استفاده کنید، قابلیت‌های IDE باعث خواهد شد بسیاری از مسائل را به درستی نیاموزید و پس از مدت کوتاهی مسئله‌ی مورد نظر به سادگی از یادتان برود، چرا که درصد زیادی از آن برنامه را عملا خودتان نمی‌نویسید و توسط IDE به شما پیشنهاد و نوشته می‌شود! ممکن است در لحظه متوجه چیزی که IDE برای‌تان می‌نویسد باشید اما قطعا پس از مدت کوتاهی قضیه برعکس خواهد بود!

پس همیشه اگر در حال یادگیری زبان برنامه نویسی خاصی هستید، کاملا محیط‌های توسعه‌ی یکپارچه \(IDE\) را فراموش کنید و با یک ویرایش‌گر متن کاملا ساده همچون Notepad یا Gedit مرحله‌ی یادگیری خود را پشت سر بگذارید و پس از **تسلط کامل** در صورت علاقه می‌توانید از IDEها استفاده کنید.



**در طی طول این کتاب پیشنهاد می‌شود برای تمرین کردن یا نوشتن برنامه‌ی خود فقط و فقط از یک ویرایش‌گر متن ساده استفاده کنید!**

